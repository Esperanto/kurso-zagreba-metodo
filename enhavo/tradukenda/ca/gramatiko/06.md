
# Volitiu

L'esperanto no té mode subjuntiu. El mode volitiu en *-u* fa la funció tant de subjuntiu com d'imperatiu. S'utilitza:

A) Quan el verb principal expressa, directament o indirectament, ordre, desig, voluntat, mandat, prec, permís, prohibició, consell, encàrrec.
 - *Mi __deziras__, ke vi lern__u__.* – Desitjo que aprenguis
 - *La patro __avertas__, ke mi ne ir__u__ tien.* – El pare adverteix que no hi vagi
 - *Estas grave, ke vi ir__u__ tien.* – És important que hi vagis
 
B) Després de *por ke* ('perquè' no causal sinó final, equivalent a 'a fi que', 'per tal que' i similars):
 - *Mi eliras, __por ke__ vi leg__u__ trankvile.* – Surto perquè llegeixis tranquil·lament

En la resta de casos s'utilitza l'indicatiu, ja que es tracta de fets reals:
- *Plaĉas al mi, ke vi ĉiam diras la veron.* – M'agrada que sempre diguis la veritat.

El volitiu es pot utilitzar també per parlar de coses passades, mentre siguin desigs:
- *Mi skribis al li, ke li ne ven__u__.* – Li vaig escriure que no vingués.
- *Ili proponis, ke ni labor__u__ kune.* – Ens van proposar que treballéssim junts.

# Preposició *antaŭ*

A més de significar "abans", pot equivaldre al verb català "fa" quan introdueix la durada del temps transcorregut des d'un moment en el passat:

- *Ili alvenis __antaŭ__ tri horoj.* – Han arribat fa tres hores.

Cal remarcar que en esperanto no cal cap *ke* tot i que el temps vagi abans del verb:

- *__Antaŭ__ tri horoj ili alvenis.* – Fa tres hores que han arribat.

# Preposició *je*

En Esperanto tota preposició té un significat propi, incloent-hi *de* (moviment de separació), *al* (moviment d'aproximació) i *en* (posició en l'espai). Quan simplement hem d'enllaçar paraules, podem fer servir la preposició comodí o indeterminada __je__ si el sentit de la relació no és prou clar:

- *plena __je__ kafo* – ple de cafè
- *graveda __je__ ĝemeloj* – embarassada de bessons
- *abunda __je__ ŝtonoj* – abundós de pedres, ric en pedres
- *malsana __je__ la dekstra mano* – malalt a la mà dreta
- *malsana __je__ la stomako* – malalt de l'estómac
- *feliĉa __je__ monludo* – afortunat en el joc
- *kapabla __je__ ĉio* – capaç de tot

Un ús típic d'aquesta preposició és per a parlar d'hores; llavors es tradueix per 'a':
- *__Je__ kioma horo vi venos?* – A quina hora vindràs?
- *(Mi venos) __je__ la oka (horo).* - (Vindré) a les vuit.

Altres exemples:
- *__Je__ via sano!* – A la teva salut!
- *__Je__ la fino* – Al final

# Verb + infinitiu

L'infinitiu, quan depèn d'un altre verb, no requereix cap preposició que l'enllaci:

- *Karlo povas veni vidi min.* – En Carles pot venir __a__ veure'm.
- *Mi ĝojas vidi vin.* – M'alegro __de__ veure't.
- *Ili finis labori.* – Han acabat __de__ treballar.
- *Paŭlo instruos vin paroli bone.* – En Pau t'ensenyarà __a__ parlar bé.
- *La instruisto helpis ilin skribi la leteron.* – El professor els ha ajudat __a__ escriure la carta.

L'excepció principal és la preposició *por*:
- *La doktoro venis je la naŭa horo __por__ helpi al Maja.* – El doctor va venir a les nou per a ajudar la Maia.


# Numerals partitius

Les fraccions es deriven dels numerals cardinals mitjançant el sufix __-ON__, que pot produir tant substantius com adjectius o adverbis:
- *du__on__o* – la meitat
- *du__on__a* – mig/mitja
- *du__on__e* – a mitges
- *tri__on__o* – un terç
- *kvar__on__o* – un quart (la quarta part)
- *Estas la sesa kaj du__on__o.* – Són les sis i mitja / dos quarts de set.
- *Estas la oka kaj tri kvar__on__oj.* – Són tres quarts de nou.

Aquest sufix també s'utilitza per a llegir divisions:
- *Dek du kvar__on__oj estas tri.* – Dotze entre quatre fan tres (12/4 = 3).


# Adverbis de temps

La terminació __-E__ no sols serveix per a derivar adverbis de manera a partir d'adjectius. També pot formar adverbis de temps a partir de substantius:

- *mateno* – matí
  - *maten__e__* – al matí (alternativament: *en la mateno*)

- *vespero* – vespre
  - *vesper__e__* – al vespre (alternativament: *en la vespero*)
  
- *semajno* – setmana
  - *semajn__e__* – a la setmana, setmanalment

- *dimanĉo* – diumenge
  - *dimanĉ__e__* – (el) diumenge

- *Oktobro* – Octubre
  - *oktobr__e__* – a l'Octubre

- *vintro* – hivern
  - *vintr__e__* – a l'hivern

Hi ha també el cas especial de *hejm__e__* (a casa), que és dels pocs en què *-e* pot referir-se no a una manera o un temps sinó a un lloc, de manera que admet l'acusatiu de direcció (*hejm__en__*: a casa, cap a casa).
 
# Acusatiu de temps

A més de marcar l'objecte directe o d'indicar direcció, l'acusatiu també serveix per a indicar un període, una durada o una repetició en el temps. En aquests casos, l'oració pot tenir dos acusatius, un d'objecte directe i un altre de temps:

- *Unu semajno__n__ restu hejme.* – Queda't a casa una setmana.
- *La lasta__n__ klaso__n__ ili faris multajn demandojn.* – La darrera classe van fer moltes preguntes.
- *Mi vizitas ŝin ĉiu__n__ monato__n__.* – La visito cada mes.
- *Ŝi vidas Markon tri fojoj__n__ semajne.* – Ella veu en Marc tres vegades a la setmana.

Quan indiquem repetició, també la podem expressar amb un compost acabat en *-e* en comptes d'acusatiu:

- *Hodiaŭ ŝi vidis Markon trifoj__e__ .* – Avui ella ha vist en Marc tres vegades.
- *Mi vizitas ŝin ĉiumonat__e__.* – La visito cada mes.

# *Tuta*

Aquest adjectiu no significa "cada" sinó "sencer". Funciona com qualsevol altre adjectiu i en el mateix ordre: article + adjectiu + substantiu.

- *Venis ĉiuj familioj.* – Han vingut totes les famílies
- *Venis __tutaj__ familioj.* – Han vingut famílies senceres.
- *Vi legas ĉiun tagon.* – Llegeixes cada dia / tots els dies.
- *Vi legas la __tutan__ tagon.* – Llegeixes tot el dia.

# *Farti*

El verb __farti__ significa "trobar-se (bé/malament...) o estar de salut". No es diu "Kiel vi estas?".

- *Kiel vi __fartas__?* – Com estàs? / Com et trobes?
  - *Mi __fartas__bone.* – Estic bé.


# Sufix *-et-*

Indica el diminutiu o un grau menor. A més d'arrels substantives i adjetives, també es pot aplicar a arrels verbals:

- *libr__et__o* – llibret
- *varm__et__a* – calentó/ona, tebi/tèbia
- *rid__et__i* – somriure (de *ridi*, riure)

Com a arrel independent:
- *eta* –  petit/a

# Sufix *-eg-*

Indica l'augmentatiu o un grau major. A més d'arrels substantives i adjetives, també es pot aplicar a arrels verbals:

- *ĉambr__eg__o*   – habitació enorme
- *varm__eg__a* – abrusador, roent, ardent
- *bel__eg__a* – bellíssim/a
- *pet__eg__i* – suplicar (de *peti*, demanar)
- *manĝ__eg__i* – endrapar

Com a arrel independent:
- *ega* –  gros, enorme

# Sufix *-iĝ-*

S'utilitza per a derivar verbs intransitius que indiquen un canvi d'estat.

## Amb arrels adjectives
*Fariĝi*, o simplement *iĝi*, quan acompanya un adjectiu, es tradueix per 'fer-se', 'tornar-se', 'posar-se', 'quedar-se' o 'esdevenir':

- *far__iĝ__i trankvila* – quedar-se tranquil/·la
- *far__iĝ__i bela* – tornar-se bonic/a
- *far__iĝ__i varma* – posar-se calent/a
- *far__iĝ__i riĉa* – fer-se ric/a
- *far__iĝ__i ruĝa* – posar-se vermell/a
- *far__iĝ__i maljuna* – fer-se vell/a
- *far__iĝ__i plena* – quedar ple/na

Tanmateix, és molt més comú de sufixar *iĝi* a l'arrel adjectiva i derivar-ne un verb. En aquests casos, la millor traducció al català és també un verb intransitiu derivat, si n'hi ha:

- *trankvil__iĝ__i* – tranquil·litzar-se, calmar-se
- *bel__iĝ__i* – embellir-se
- *varm__iĝ__i* – escalfar-se
- *riĉ__iĝ__i* – enriquir-se
- *ruĝ__iĝ__i* – envermellir
- *maljun__iĝ__i* – envellir
- *plen__iĝ__i* – omplir-se, emplenar-se

Aquest sufix també s'aplica a adjectius derivats:
- *internaciiĝi* – internacionalitzar-se (de *internacia*, internacional, i aquest de *inter* i *nacio*)


## Amb arrels substantives

- *edz__iĝ__i* – casar-se (de *edzo*, marit)
- *malamik__iĝ__i* – enemistar-se (de *malamiko*, enemic)
- *doktor__iĝ__i* – doctorar-se (de *doktoro*)
- *tag__iĝ__i* – fer-se de dia, clarejar (de *tago*)
- *nom__iĝ__i* – anomenar-se, dir-se (de *nomo*)

## Amb arrels verbals

1) Arrels transitives:
Aquest sufix serveix per a intransitivitzar verbs, ja que és incompatible amb l'acusatiu.
- *kuir__iĝ__i* – cuinar-se, coure's, fer-se
- *fin__iĝ__i* – acabar, acabar-se
- *komenc__iĝ__i* – començar
- *ferm__iĝ__i* – tancar-se
- *vid__iĝ__i* – veure's, ser visible

Convé no confondre'l, però, amb la veu reflexiva:
- *La ŝtono lav__iĝ__as en la rivero.* – La pedra es renta/mulla al riu.
- *Johano lavas sin.* – En Joan es renta.

2) Arrels intransitives:
Només podem aplicar aquest sufix a verbs intransitius quan indiquem el pas d'un estat a un altre.
- *star__iĝ__i* – posar-se dret, alçar-se (de *stari*, estar dret)
- *sid__iĝ__i* – asseure's (de *sidi*, seure, estar assegut)
- *brul__iĝ__i* – cremar-se del tot (de *bruli*, cremar, estar cremant)

Com en català, cal anar amb compte a no intransitivitzar verbs que ja són intransitius: no *faliĝi* ('caure's') sinó *fali* ('caure'). També cal posar-hi atenció quan traduïm verbs que en català poden ser tant transitius com intransitius ('bullir', 'començar', 'canviar'). En general, per a utilitzar bé aquest sufix abans cal memoritzar si l'arrel és transitiva o no, és a dir, si porta objecte directe o no. En esperanto hi ha molt poques arrels verbals que puguin ser tan transitives com intransitives.
